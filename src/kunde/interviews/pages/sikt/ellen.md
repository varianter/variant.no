---
meta_title: Tittel
meta_description: Intervju med Ellen hos Sikt
imageUrl: /images/customer/interviews/ellen.png
imageAltText: Ellen hos Sikt
project: Sikt
variant: Ellen
variantEmail: ewa@variant.no
variantTitle: Designer, Trondheim
location: Trondheim
quote: «Jeg føler meg som en ansatt på lik linje med de som er ansatt hos Sikt, og det tror jeg også de merker.»
---

## Arbeid med designmodenhet

### For Ellen er arbeidsdagene som designer i Sikt sjeldent like. Gjennom å være involvert i Designlaben får hun jobbe med både design og prosjektledelse sammen med interne og eksterne designere, noe hun beskriver som å få det beste fra to verdener.

variant_info_placeholder

#### Hvordan er det å jobbe hos Sikt?

Det ekstra fine med å jobbe hos Sikt, er at jeg får lov til å være med i Designlaben! Designlaben er Sikts interne design- og innovasjonsteam i Oslo og Trondheim som bidrar med forbedring og utvikling av interne og eksterne tjenester for kunnskapssektoren. Ved hjelp av blant annet tjeneste-, strategisk- og interaksjonsdesign jobber vi med samskaping på tvers av hele Sikt, og tett sammen med både kunder, sluttbrukere og samarbeidspartnere. I tillegg til Sikts interne designere er vi en god gjeng designere fra Variant som jobber der, så jeg får virkelig the best of both worlds.

#### Hvordan er arbeidshverdagen?

En arbeidsdag er sjeldent den samme to dager på rad. Den kan bestå av både workshopfasilitering, brukerintervju, skisser og så videre, men felles for dette er at jeg lærer veldig mye om hvilke tjenester som ligger til grunn for at studenter og forskere i Norge kan ha sømløse studie- og arbeidshverdager.

#### Har du fått deg noen aha-opplevelser underveis?

Designmodenhet er noe vi har jobbet en del med, og jeg opplever at Sikt er engasjerte og motiverte til å ta i bruk nye metoder i måten de jobber på. Vi startet med å introdusere brukerreiser mens designmetodikk fortsatt var ganske ferskt i organisasjonen, og jeg husker at det var en på prosjektet som ved lunsjbordet sa til en kollega «Åh, høres ut som man burde tegnet opp en brukerreise på det du snakker om der!». Det var gøy å høre at de både forsto og omfavnet verktøyene som var så annerledes enn måten de hadde jobbet på tidligere.

#### Hvordan har du utviklet deg faglig i løpet av tiden hos Sikt?

Jeg har fått mye ansvar i de prosjektene jeg har vært i hos Sikt hittil, noe som har gjort meg mer trygg på meg selv, både personlig og i rollen som designer. Av og til havner man i en slags hybridrolle som designer og prosjektleder, så jeg har blitt utfordret på å ikke bare foreslå prosessen, men også være med på å drive den fremover.

#### Er det noen verktøy du bruker mer enn andre?

Et av de verktøyene jeg bruker desidert mest, er Miro. Vi bruker det mye for planlegging og oversikt mellom oss designere, vi har arbeidsområder som vi deler med de vi jobber med i prosjektene våre, og i tillegg bruker vi det ofte i brukertestsammenheng.

<blockquote class="center">
Jeg føler meg som en ansatt på lik linje med de som er ansatt hos Sikt, og det tror jeg også de merker.</blockquote>

#### Hva tror du Sikt sitter igjen med etter at du har vært der?

Jeg tror og håper at de jeg har jobbet med i Sikt har fått en litt større verktøykasse som de er tryggere på å bruke, og at de har blitt utfordret på å både tenke og jobbe på andre måter enn de ellers er vant til.

Vi har vært såpass heldige å få være involvert i en stor del prosjekter og initiativ hos Sikt, noe som gjør at vi er blitt godt kjent med flere tjenesteområder, men også flere ulike ansatte. Jeg føler meg som en ansatt på lik linje med de som er ansatt hos Sikt, og det tror jeg også de merker.

Vi bidrar i domenespesifikke diskusjoner, men tilfører samtidig et annerledes blikk på det enn de er vant til. Vi tør å stille de «dumme spørsmålene» som en utenforstående, samtidig som vi er deltakende i hele prosessen på samme måte som de andre ansatte. Å kunne bidra med de impulsene og det påfyllet vi får fra fagmiljøet i Variant tror jeg er helt avgjørende for jobben vi gjør i Sikt.

#### Har du fått noe spesielt ansvar hos kunden?

Man får automatisk en del ansvar i rollen som designer, og det innebærer ofte å være den som samler trådene og styrer prosjektet fremover. Samtidig sitter man ikke alene på ansvaret, og jeg opplever at det er lav terskel for å be om hjelp. Vi legger også opp til mye samarbeid, både innad i Designlaben og tverrfaglig, for å få til å gjøre jobben på en best mulig måte.

#### Hva har vært verdifullt og viktig for deg i dette prosjektet?

Det å få lov til å være med på å bygge opp Designlaben og skape et designmiljø hos Sikt har vært fantastisk morsomt og lærerikt. I tillegg har jeg fått en helt ny respekt for de systemene som ligger til grunn for at kunnskaps-Norge skal være så bra som det er - og bli enda bedre. Og ikke minst folkene som hver dag jobber for at systemene er så gode som de er!
