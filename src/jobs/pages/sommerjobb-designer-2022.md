---
title: Sommerjobb designer 2022
h1_title: Sommerjobb for designstudenter i 2022
slug: sommerjobb-designer-2022
contact_emails: mk@variant.no
meta_title: Vi søker designstudenter til sommerjobb hos Variant!
meta_description: Vi ser etter læreglade designere til å ha sommerjobb hos oss i 2022.
meta_image: https://www.variant.no/images/sommerjobb_designer_2022_meta.jpg
---

<br />

### Hva går sommerjobben ut på?

En sommerjobb i Variant er en fin mulighet til å anvende det du har lært på skolen i praksis. Det forventes ikke at du er utlært, men at du ønsker å lære mer. Det viktigste er at du bryr deg. Bryr deg om brukeren du designer noe for og bryr deg om kunden du leverer til. I tverrfaglige team bestående av designere og utviklere kommer dere til å jobbe sammen på et av de spennende kundeprosjektene vi har. Underveis får du god oppfølging og tilrettelegging fra erfarne konsulenter som ønsker at du lykkes.

<div class="right">

![Sommeransatte utenfor Varianthuset](/work_images/sommerjobbere_utenfor_variant_2021.png)

</div>

I 2022 tilbyr vi sommerjobb i både [Trondheim](https://handbook.variant.no/avdelinger/trondheim) og [Oslo](https://handbook.variant.no/avdelinger/oslo), til henholdsvis 6 og 4 studenter. Hvor du vil jobbe bestemmer du naturligvis selv. Sommerjobben varer i fire + to uker med tre uker ferie imellom, og vil gi god innsikt i hva det vil si å jobbe i konsulentbransjen. Du kommer til å lære masse nyttig, samtidig som du har det gøy sammen med oss andre varianter.

Årets sommervarianter var utleid til Oppdal Skisenter og Vital Things. Mathilde, Morten og Neva lagde et nytt system for administrasjon av skiheiser for Oppdal Skisenter. Her var de en del av produktet hele veien fra idèfase til implementasjon og brukertesting. Magnus og Adam jobbet med sensorteknologi hos Vital Things. Her fikk de bryne seg på et spennende domene innefor helseteknologi og lagde prototyper til Vital Things' videre produktutvikling.

### Hvorfor jobbe i Variant?

Variant er en variant av et konsulentselskap som er [raust, åpent og læreglad](https://handbook.variant.no/handbook#form%C3%A5l-og-verdier). Disse verdiene ligger til grunn for hvordan vi møter hverandre og våre kunder. Vi er en gjeng hyggelige og dyktige [mennesker](https://www.variant.no/ansatte) som ønsker å både tilegne og dele kunnskap. Sammen skaper vi løsninger som tjener samfunnet.

I Variant har alle innsyn i alt - selv som sommerstudent. Derfor trenger du selvsagt ikke å lure på hvordan [kontrakten din](https://avtaler.variant.no/avtaler/ansettelse-sommerjobb.html) vil se ut for sommeren. Lønna trenger du heller ikke å lure på. Du får 266,66 kr timen, og til sammen 59998 og femti øre. Perfekt rett under fribeløpet! Dersom du har lyst til å lese mer om hva Variant står for kan du sjekke ut vår egen [håndbok](https://handbook.variant.no/).

<div class="left">

![Sommeransatte i diskusjon](/work_images/sommerjobbere_diskusjon2_2021.png)

</div>

### Hva skjer etter søknadsfristen?

Vi liker ikke tradisjonelle intervjuer. De plasserer søker i en unaturlig situasjon, og man blir ikke godt kjent med hverandre. Etter at vi har vurdert alle søknadene inviterer vi utvalgte kandidater til en uformell samtale. Dette er det vi kaller [kaffeprat](https://handbook.variant.no/quality_manual#1-kaffeprat-%EF%B8%8F-30-min). Hensikten med samtalen er å finne ut om begge parter har felles verdier og mål. Og nei – du er selvsagt ikke nødt til å drikke kaffe.

Dersom du får jobbtilbud og takker ja, inkluderes du straks i Variant på lik linje med de fast ansatte. Du får tilgang til vår Slack, og mulighet til å delta på alle faglige og [sosiale arrangementer](https://handbook.variant.no/quality_manual#sosiale-aktiviteter). Dette inkluderer blant annet spill- og fagkvelder, nyttårskalas og [variantdager](https://handbook.variant.no/handbook#variantdag), som er fine muligheter til å bli bedre kjent før sommerjobben starter i juni.

<div class="right">

![En av våre sommeransatte presentere sitt prosjekt](/work_images/sommerjobbere_presentasjon_designer_2021.png)

</div>

### Hva ser vi etter i en søknad?

Vi setter pris på en søknad med CV, motivasjonsbrev og karakterutskrift. Det viktigste for oss er å få et helhetlig bilde. Både av deg som person, din eksisterende kompetanse og dine ambisjoner. Så hvem er du og hvorfor søker du sommerjobb i Variant? Vi trenger mennesker som bryr seg om å skape en bedre hverdag. Er det deg?

### Har du spørsmål?

Vi håper du søker, og ser frem til å bli bedre kjent med deg. Har du spørsmål om jobben eller Variant?
Ta gjerne kontakt med meg.

### Søknadsfrist

<p>
3. oktober 2021
</p>
