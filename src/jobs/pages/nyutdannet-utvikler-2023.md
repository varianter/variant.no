---
title: Nyutdannet utvikler 2023
h1_title: Nyutdannet utvikler 2023
slug: nyutdannet-utvikler-2023
contact_emails: mk@variant.no
meta_title: Vi søker utviklerstudenter til fast jobb i Variant!
meta_description: Vi ser etter læreglade utviklere til å starte i fast jobb hos oss i 2023.
meta_image: https://www.variant.no/work_images/nyutdannet-meta-promo-2_2023.png
---

## Hvem søker vi?

Vi søker nyutdannede utviklere som engasjerer og motiverer, med oppstart 1. august 2023 til våre kontorer i [Trondheim](https://handbook.variant.no/avdelinger/trondheim) og [Bergen](https://handbook.variant.no/avdelinger/bergen). Det er ikke viktig hvilke verktøy eller språk du bruker. Det er langt viktigere at du bryr deg. Bryr deg om koden du skriver og bryr deg om kunden du leverer til.

<div class="right">

![Glade Varianter på Startskudd](/work_images/kull_2022_paa_startskudd.png)

</div>

Gjennom både strukturert og impulsiv kunnskapsutveksling lærer vi av hverandre og de vi jobber med for å bli flinkere, modigere og rausere. Vi elsker utfordringer hvor design- og teknologikompetanse finner sammen og tar plass i kundens kultur. Her oppdager vi stadig at en helhetlig tilnærming til utvikling og design skaper entusiasme og tilfører ekstra verdi. Variant er et selskap av og for de ansatte, der læreglede står i sentrum. Deler du også denne filosofien?

## Hvorfor jobbe i Variant?

Variant er en variant av et konsulentselskap som er [raust, åpent og læreglad](https://handbook.variant.no/handbook#form%C3%A5l-og-verdier). Disse verdiene ligger til grunn for hvordan vi møter hverandre og våre kunder. Vi er en gjeng dyktige [utviklere, designere og prosjektledere](https://www.variant.no/ansatte) som ønsker å både tilegne og dele kunnskap. Sammen skaper vi løsninger som tjener samfunnet. Hos oss er det din kompetanse og dine ønsker som påvirker våre neste oppdrag. Kundelisten vår endrer seg stadig, men for tiden bistår vi blant annet på disse prosjektene:

- For Ruter utvikler vi løsninger for tilrettelagt transport, slik at alle kan komme seg dit de skal.

- For Telenor designer og utvikler vi støtteverktøy for morgendagens mobiloperatørløsninger.

- For Sparebank 1 designer og utvikler vi ny og bedre funksjonalitet i nettbanken til privatkunder, så bank blir enkelt og intuitivt for alle brukergrupper.

<div class="left">

![Sarah holder foredrag på Variantdag](/work_images/nyutdannet-blob-2.png)

</div>

## Hva kan vi tilby?

Som nyutdannet i Variant blir du en del av utviklingsprogrammet vi kaller [Variant:skudd](https://handbook.variant.no/handbook#utviklingsprogram). Programmet er skreddersydd for deg som kommer rett fra skolen, og bidrar til at du blir en trygg og god konsulent. En viktig del av programmet er Startskudd. En hel uke dedikert til å lære om Variant, konsulentvirket og andre nye (og gamle) Varianter bedre å kjenne. I 2022 gjennomførte vi Startskudd i idylliske omgivelser på Bjerkeløkkja på Oppdal, med fjelltur, kubb og øl-kurs som noen av aktivitetene som bidro til en god sosial ramme rundt det hele. Læreglede står sterkt, også i Variant:skudd. Likevel tror vi at du lærer best når du kommer ut i oppdrag, og vi jobber derfor for at du raskt skal komme ut og jobbe med våre kunder. Du vil samarbeide med andre varianter, og få god [oppfølging](https://handbook.variant.no/quality_manual#personaloppf%C3%B8lging) underveis. Selv om vi jobber ute hos mange ulike kunder på ulike oppdrag, så har du alltid tryggheten av å ha hele Variants fagmiljø i ryggen om du trenger noen å sparre med eller få hjelp.

Vi er opptatt av at alle i Variant skal få utvikle seg og vokse både faglig og som menneske. Sammen med din personansvarlige (som du forresten også kan velge selv), kartlegger dere hva dine styrker er, hvilke områder du ønsker å utvikle deg videre innenfor, og legger en plan for hvordan du skal komme deg dit.

I Variant jobber vi for å være åpne og rause, og dette gjenspeiles blant annet i betingelsene våre. Du trenger for eksempel ikke å lure på hvordan [kontrakten](https://avtaler.variant.no/avtaler/ansettelse.html) din vil se ut. Som nyutdannet i 2023 vil du tjene 590 000 kr (master) og 560 000 kr (bachelor) i året. I tillegg vil du hvert kvartal få utbetalt en [bonus](https://handbook.variant.no/#bonus), som årlig har pleid å ligge på rundt 70 000 kr per ansatt. Utenom lønn har vi også gode betingelser knyttet til [gadgets](https://handbook.variant.no/information#gadgets), [pensjon og forsikring](https://handbook.variant.no/handbook#pensjon-og-forsikring), samt andre [goder og ytelser](https://handbook.variant.no/handbook#goder-og-ytelser). Dersom du vil lese mer om hva Variant står for og tilbyr, sjekk gjerne ut [håndboka](https://handbook.variant.no/handbook) vår.

<div class="right">

![Morten jobber på Mac](/work_images/morten_jobber_paa_mac.png)

</div>

## Hva skjer etter at du har søkt?

Alle søknader til fast jobb behandles i hovedsak etter at søknadsfristen har utløpet, men send oss gjerne en e-post om du skulle ha behov for at vi ser på søknaden din før den tid. Etter søknadsfristens utløp inviteres aktuelle kandidater til det vi kaller [kaffeprat](https://handbook.variant.no/quality_manual#1-kaffeprat-%EF%B8%8F-30-min). Kaffepraten er en uformell samtale hvor vi finner ut om begge parter har felles verdier og mål. Og nei - du er selvsagt ikke nødt til å drikke kaffe. Dersom begge er interessert, fortsetter [ansettelsesprosessen](https://handbook.variant.no/quality_manual#ansettelse-og-jobbintervju). Her samarbeider vi først om å løse en avgrenset problemstilling, før sluttkandidatene inviteres til en forventningssamtale. Vi vil være sikre på at begge parter ønsker seg i samme retning, og gjennom en mer praktisk rettet samtale tilrettelegges det for å snakke litt mer sammen og avklare om vi er en match.

Dersom du får jobbtilbud og takker ja, inkluderes du straks i Variant. Du får tilgang til vår Slack, og mulighet til å delta på alle faglige og [sosiale arrangementer](https://handbook.variant.no/quality_manual#sosiale-aktiviteter). Dette inkluderer blant annet spill- og fagkvelder, nyttårskalas og [variantdager](https://handbook.variant.no/handbook#variantdag), som er fine muligheter til å bli bedre kjent før oppstart i august.

## Søknadsfrist

<p>
2. oktober 2022
</p>

## Har du spørsmål?

Vi håper du søker, og ser frem til å bli bedre kjent med deg. Har du spørsmål om jobben eller Variant? Ta gjerne kontakt med meg.
